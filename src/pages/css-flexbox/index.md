---
title: "CSS Flexbox สุดมหัศจรรย์"
image: "./css-flexbox-flexbox-article-signed.png"
category: Tutorial
excerpt: "เมื่อก่อนยอมรับเลยว่า เป็นคนที่เขียน CSS ไม่ค่อยได้เลย จนกระทั่งไปฝึกงานมา ทำให้ได้เขียน CSS แบบรัว ๆ โดยที่ไม่ได้ใช้ Bootstrap อีกเลย และทำให้ได้รู้จักของเทพอย่าง CSS Flexbox"
date: "2017-08-21T22:12:03.284Z"
author: arnondora
template: full-width
type: post
isFeatured: false
status: published
---

เมื่อก่อนยอมรับเลยว่า เป็นคนที่เขียน CSS ไม่ค่อยได้เลย จนกระทั่งไปฝึกงานมา ทำให้ได้เขียน CSS แบบรัว ๆ โดยที่ไม่ได้ใช้ Bootstrap อีกเลย และทำให้ได้รู้จักของเทพอย่าง CSS Flexbox

## CSS Flexbox คืออะไร ?

![CSS Flexbox](./css-flexbox-flexboxarticle-holygraillayout.png)

CSS Flexbox มันเป็น Layout Mode ที่มาใน CSS3 ถ้าเราเคยเขียน CSS มาก่อน เราน่าจะคุ้นเคยกับคำว่า **display** เป็นอย่างดี แต่เวลาผ่านไปเว็บมันก็เปลี่ยนไปตามยุคสมัย เว็บสมัยนี้ซับซ้อน เลยทำให้ Flexbox เกิดขึ้นมาเพื่อให้การจัด Layout ทำได้ง่ายขึ้น ถ้าเราคุ้นเคยกับการใช้ CSS Framework ยอดนิยมอย่าง Bootstrap เราก็น่าจะคุ้นเคย Concept ที่ฮิตกันมากอย่าง Grid ที่มันจะจัดการความกว้างของสิ่งของในหน้าจอตามขนาดโดยอัตโนมัติ

![](./css-flexbox-flexboxarticle-flexmember.png)

CSS Flexbox นี่ก็ให้อารมณ์เหมือนกันเลย โดยในนั้นมันจะประกอบด้วย 2 ส่วนใหญ่ ๆ คือ **flex container** และ **flex items** **Flex container** ก็ตามชื่อเลย มันเป็น container สำหรับใส่ **Flex items** อาจจะงง แต่อ่านไปเรื่อย ๆ ก่อน ปมมันจะค่อย ๆ คลายออกมาเองนะ เอาให้ งง เข้าไปอีก Parent ของ Flex Items ก็จะเป็น Flex Container นั่นเอง

![](./css-flexbox-flexbox-article-flexdirection.png)

ทีนี้ใน Flex Container เราสามารถที่จะเซ็ตค่าหลาย ๆ อย่างให้มันได้ เช่น **flex-direction** ไว้สำหรับบอกว่าเราจะให้ Item มันเรียงยังไง เป็นแถว หรือ เป็นหลัก (เป็น Column อะ ไม่รู้ภาษาไทยมันเรียกอะไร) หรือจะจัด Content ซ้าย ขวา กลาง ล่าง อะไรก็แล้วแต่ จากนั้นใน Container เราก็จะมี Item วางกองรวมกันอยู่ เราก็สามารถที่จะใช้ **align-self** ในการทำให้ item นั่น ๆ อยู่ในที่ที่เราต้องการได้ หรือ จะเป็นขนาดโดยการใช้ **flex-grow** เช่นเราใส่ 2 ลงไปใน Item นึงแล้วแต่เหลือใส่ 1 ขนาดของอันที่ใส่ 2 ก็จะใหญ่กว่าเป็น 2 เท่าของอันอื่น ๆ นั่นเอง Concept ของ Flexbox มันจะมีประมาณนี้แหละ เชื่อว่าอาจจะ งง ๆ กันว่าจะเอาไปใช้ได้ยังไง เดี๋ยวไปดูตัวอย่างกันดีกว่า

## Example with Holy Grail Layout

![Holy Grail Layout](./css-flexbox-flexboxarticle-holygraillayout.png)

ในการยกตัวอย่าง **Holy Grail Layout** น่าจะเป็นตัวอย่างที่ชัดเจนและ Classic ดี โดยในหน้าเว็บเราจะมี Header, Menu, Content และ Footer ตามภาพด้านบน เอาละทีนี้ ถามว่าเราจะเริ่มจากตรงไหนดี ถ้าเราสังเกต Requirement ของเราจะเห็นว่า หน้าของเรา มันจะเรียงจากบนลงล่าง และถ้าจำได้ใน Container เราจะสามารถเซ็ตได้ว่าใน Item ที่อยู่ใน Container นั่น ๆ เรียงตั้งหรือนอนได้ ฉะนั้นเราจะเริ่มด้วยการ ตั้ง Container แรกก่อนที่เป็น Container รวมที่เก็บทุกส่วนของหน้าเว็บก็จะเป็นแบบด้านล่างนี้ ` .container { display: flex; flex-direction: column; height:100%; } ` อธิบายสักเล็กน้อย ก็เริ่มจากการบอกว่า เราจะขอใช้ Flexbox โดยที่เราจะให้ Item มันเรียงเป็น Column ลงไปเรื่อย ๆ และให้ความสูงของหน้าเป็นสุดหน้าเลย คือสุดหน้าเลย

![](./css-flexbox-flexbox-article-flexnomenu.png)

ทีนี้ถ้าเราโยน Item เราลงไปก็จะเป็นเหมือนภาพด้านบน พอจะจินตนาการออกรึยังครับ Item แรกก็น่าจะเป็น Header ถัดลงมา ก็น่าจะเป็น Menu กับ Content ในแถวเดียวกัน และแถวสุดท้ายคือ Footer เราจะเห็นว่า Header และ Footer มันตรงกับที่เราต้องการละ เหลือแค่ Menu กับ Content ละ ที่เรายังไม่ได้แยก เราก็จะมาแยกมันกัน โดยการให้ Item ที่ 2 ของ Container ทำหน้าที่เป็น Container ลูกไป แต่ครั้งนี้เราจะให้มันเรียงลูกของมันเป็น แถว เพราะเราต้องการให้ Content อยู่ข้าง ๆ Menu ไม่ใช่อยู่ข้างล่าง ` .child-container { display: flex; flex-direction: row; } ` Code ด้านบนค่อนข้างจะตรงไปตรงมา นั่นคือเราบอกว่า เราจะใช้ Flexbox และให้เรียง Item ในนั้นเป็นแนวนอนไปเรื่อย ๆ ปัญหาถัดไป ใน Item ของ Menu และ Content เราอยากให้พื้นที่ในการแสดง Content มันใหญ่กว่า Menu เราจึงต้องมากำหนดขนาดของ Item ทั้ง 2 นี่กัน `.menu { flex-grow: 0; }` `.content` ` {` `   flex-grow: 1;` ` }` อันนี้อาจจะ งง ๆ หน่อย ๆ ว่า 0 ต่างจาก 1 ยังไง อธิบายง่าย ๆ ว่า flex-grow มันคือการบอกว่า เราจะให้ Item มันมีขนาดเท่าไหร่ เช่นในที่นี้เราบอกไปใน Container ที่มี Menu และ Content อยู่ว่าให้มันเรียง Item ในแนวนอน ฉะนั้น การกำหนด flex-grow ใน Item ก็จะเป็นการกำหนดความกว้างของ Item นั้น ๆ

![](./css-flexbox-flexbox-article-flex-span.png)

ค่าเริ่มต้นของ flex-grow ถ้าเราไม่ใส่อะไรเลยมันจะเป็น 0 โดยอัตโนมัติคือ ขนาดจะวิ่งตามความยาว หรือความกว้างของสิ่งที่เราใส่ลงไป แต่ถ้าเป็นตัวเลขคือ ให้มันแบ่งพื้นที่ออกเป็นส่วน ๆ ตามผลรวมของเลข flex-grow ทั้งหมดใน Container นั้นเหมือนกับ Grid ใน Bootstrap ที่มี 12 ช่อง แต่อันนี้เราสามารถแบ่งเป็นกี่ช่องก็ได้ตามใจเราเลย ถามว่า ถ้าเราใช้ 0 กับ 1 พร้อมกันหมายความว่ายังไง ? มันจะเป็นว่า เราไม่สนใจว่า Menu จะยาวเท่าไหร่ก็ช่าง แต่ที่เหลือของแถวนั้นจะให้ Content ทั้งหมดเลย เพราะมันคือ 1 ส่วนใน 1 ส่วน หรือคือ 100% นั่นเอง จากตัวอย่างนี้น่าจะช่วยให้เข้าใจการทำงานของ CSS Flexbox มากขึ้นแล้ว เวลาเอาไปใช้จริง ๆ หลักการก็จะเป็นแบบที่ได้อ่านไปครับ ค่อย ๆ ประเมินว่า เราจะต้องทำ Container ตรงไหนบ้าง ค่อย ๆ เขียนไปครับ แรก ๆ มันจะอึน ๆ หน่อย ๆ เดี๋ยวก็ชินครับ

## ความสนุกเริ่มมา

![](./css-flexbox-asset-3.png)

หลังจากที่เราเข้าใจ Flexbox กันไปแล้ว หลายคนคงอยากลองใช้ อยากลองกันละ อย่างที่บอกไปว่า Flexbox นั้นมาพร้อมกับ CSS3 ที่ตอนนี้ ยังไม่ได้ถูกปล่อยออกมาเป็นมาตรฐานเหมือน CSS ตัวก่อนหน้า (Version 2.1) เลยทำให้ยังต้องเขียน Prefix กันอยู่ในบาง Browser แต่ครับแต่นี่ปี 2017 บนโลกเรามีสิ่งที่เรียกว่า **Autoprefixer** อยู่ ฉะนั้นใช้เถอะครับ ไม่ต้องไปนั่งเขียน Prefix เอง เอาตรง ๆ คือมันรก ใช้พวก Webpack หรือ Gulp อะไรก็ได้ที่ชอบเอามาทำให้เถอะครับ ชีวิตจะดีขึ้นเยอะเลย

## CSS Flexbox เป็นของมหัศจรรย์

ก่อนหน้าที่จะรู้จักกับ Flexbox บอกตามตรงเลยว่า การจัดหน้าเป็นอะไรที่ไม่ลำบากเท่าไหร่เพราะเราใช้ Bootstrap ฮ่า ๆ แต่ ๆๆ หลังจากที่ได้ใช้ Flexbox ชีวิตก็ดีขึ้นมาก (ทำไมมันเหมือนขายตรงจังฟร๊ะ !!) ตอนนี้เว็บของผมส่วนใหญ่ก็เริ่มทยอยเปลี่ยนไปใช้ Flexbox ทีละนิดละ ค่อย ๆ ตัด Materialize ออกไปทีละนิดเพราะมันหนัก หนักกว่าที่เราเขียน Flexbox เองซะอีก ช่วยได้เยอะมาก ๆ เลย ถ้าอยากดูว่าเราสามารถเล่นอะไรกับ Flexbox ได้บ้างลองอ่านที่ลิงค์นี้ได้เลย [A Complete Guide to Flexbox - css-tricks.com](https://css-tricks.com/snippets/css/a-guide-to-flexbox/)
